นิยาย
ชื่อเรื่อง : พี่น้อง
Category : ดรามา
เบื้องหน้าผมมีโลงศพอยู่สองโลง โลงหนึ่งเป็นของพ่อ ส่วนอีกโลงเป็นของแม่ อยู่ในงานศพไอ้เฮงน้องชายของผมร้องไห้สะอึกสะอื้น พ่อกับแม่ของผมประสบอุบัติเหตุจากรถยนต์พร้อมกัน พ่อเป็นคนขับส่วนแม่นั่งข้าง ๆ ชนประสานงากับสิบล้อหลับในจนรถหมุนกระเด็นตกลงไปในคู ถ้ามีคนช่วยออกมาได้เร็วกว่านี้อีกสักนิดบางทีก็อาจจะรอด แต่เรื่องบางเรื่องหากถูกโชคชะตากำหนดไว้แล้วก็คงไม่มีใครไปเปลี่ยนแปลงมันได้อีก
กลิ่นธูปอ่อน ๆ ผสมกับกลิ่นน้ำอบโชยมาแตะจมูก  วันนี้เป็นวันสวดอภิธรรมวันแรก แม้กระนั้นญาติมิตรพี่น้องก็มาให้เห็นกันบางตา พ่อกับแม่เป็นคนที่ไม่ชอบคบหากับใครนัก ผมก็ไม่ทราบเหมือนกันว่าทำไม แต่ละคนย่อมมีอุปนิสัยแตกต่างกัน การที่พ่อกับแม่มีนิสัยรักสันโดษแบบนี้จึงไม่ใช่เรื่องแปลก ผมคิดไว้ว่าถ้ามากันน้อยแบบนี้คงจะสวดอภิธรรมวันเดียวแล้วเผาเลย “หักห้ามใจนะอาฮุยอาเฮง ลุงเข้าใจว่าพวกเอ็งรู้สึกยังไง” ลุงแสวงเดินมาตบไหล่ผมกับน้องเบา ๆ เขาช่วยเป็นเจ้าภาพของงานให้ 
ถึงพ่อกับแม่ผมจะไม่ค่อยคบหากับใคร แต่ทำไมถึงไปคบหากับคนอย่างลุงแสวงได้ก็ไม่รู้ ไม่รู้ถูกชะตาอะไรกันนักหนาถึงได้ไปมาหาสู่กันได้เรื่อย จะคบใครทั้งทีก็น่าจะเลือกหน่อย คนอะไรหน้าด้านไม่มีความเกรงใจ มาทีไรก็มายืมเงินพ่อเกือบทุกครั้ง พ่อก็ใจดีให้ไปทุกครั้งซะด้วย ให้ครั้งนึงก็ไม่ใช่น้อย ๆ หมื่นนึง สองหมื่น บางทีก็ถึงห้าหมื่น แต่นั่นยังไม่ใช่ปัญหาใหญ่ที่สุด ครั้งสุดท้ายที่เจอกันลุงแสวงชวนพ่อผมลงทุนทำธุรกิจ “ธุรกิจนี้กำลังไปได้ดีเลยตี๋เปา มาช่วยกันสร้างบริษัทของเรากันดีกว่า” พ่อผมก็ไม่รู้จะว่ายังไงดี ถ้าให้พูดกันตรง ๆ ก็คือซื่อเสียจนเซ่อ สุดท้ายก็ไปร่วมลงทุนกับลุงจนได้ แม่ก็เห็นดีเห็นงามไปกับเขาด้วย ทั้ง ๆ ที่กิจการธุรกิจของตัวเองก็มีอยู่แล้ว ถึงจะเป็นแค่พาร์ทเนอร์เล็ก ๆ ของอีกบริษัทก็เถอะ พ่อเอาเงินเกือบทั้งหมดที่ได้จากการขายธุรกิจเดิมไปทุ่มเงินลงทุนกับบริษัทที่ลุงแนะนำ โดยที่ไม่รู้ว่าไอ้บริษัทที่ลงทุนไปนั้นใกล้จะโดนฟ้องล้มละลายอยู่แล้ว การที่ได้เงินมาจากพ่อมาก็แค่ได้ยืดเวลาต่อชีวิตบริษัทไปได้อีกหน่อยเท่านั้นเอง สุดท้ายยังไม่ทันถึงปีบริษัทก็โดนฟ้องล้มละลาย พ่อผมในฐานะกรรมการบริษัทคนหนึ่งก็กลายเป็นบุคคลล้มละลายไปด้วย แต่ลุงกลับไม่โดนความผิดอะไรเลยเพราะเป็นเพียงแค่ผู้ถือหุ้น ชีวิตบ้านเราเละเทะมาตั้งแต่ตอนนั้นเพราะคนที่หาเงินเข้าบ้านเป็นหลักคือพ่อ พอกลายเป็นบุคคลล้มละลายทรัพย์สินส่วนใหญ่ในบ้านก็ถูกยึด แม่ก็ต้องมาเป็นฝ่ายหาเงินมาเลี้ยงครอบครัวแทน ซึ่งก็แทบจะไม่พอจุนเจือครอบครัว แล้วตอนนี้พ่อกับแม่ยังตายจากไปอีกทั้งสองคนพร้อมกั น ผมละอยากจะถามไอ้เวรที่ทำให้ผมกับน้องแทบจะไม่เหลือสมบัติพัสถานเหลือเก็บไว้จริง ๆ ว่ามึงเข้าใจจริง ๆ เหรอว่ากูรู้สึกยังไง  	แต่อย่างน้อยก็ยังดีที่ลุงแกอุตส่าห์มาเป็นเจ้าภาพงานให้ เพราะเอาเข้าจริงผมก็คิดไม่ออกเหมือนกันว่าจะมีญาติพี่น้องคนไหนยอมมาเป็นเจ้าภาพของงานนี้ให้
	หลังจบงานศพผมได้แต่คิดว่าจะเอายังไงดีกับชีวิต รวมเงินประกันของพ่อกับแม่กับทรัพย์สินที่มีติดไว้เหลืออีกนิดหน่อยก็พอแค่ค่ากินค่าอยู่ไปได้อีกสักพัก แต่ยังไงก็คงไม่พอที่จะส่งไอ้เฮงน้องชายของผมเข้าเรียนต่อมหา’ลัยได้แน่ ปีนี้มันอยู่ ม.5 แล้ว เหลืออีกแค่ปีเดียวก็ต้องเข้ามหา’ลัย  “ไม่เป็นไรหรอกครับเฮีย ผมเรียนช้าไปสักปีมันก็ไม่เป็นไรหรอก ปีนึงที่หายไป ผมจะทำงานหาเงินเก็บไว้เรียน ที่เค้าเรียกกันว่าแก็ป เยียร์ (Gap Year) ไงเฮีย” น้องพูดกับผมด้วยสีหน้าเริงร่า ไอ้บ้าเอ๊ย แก็ป เยียร์ ห่าเหวอะไรของมึงนั่นมันมีไว้ให้ลูกคนรวยที่เงินเหลือเยอะเอาเวลาไปเที่ยวต่างประเทศก่อนเข้าเรียนมหา’ลัย มันมีไว้ให้คนจนที่ตอนนี้ข้าวสารยังแทบไม่มีกรอกหม้อแบบพวกเราซะที่ไหนเล่า ผมรู้ว่าไอ้เฮงมันก็รู้เรื่องนี้เหมือนกัน แต่ที่มันพูดแบบนี้ไปก็เพื่อให้ผมไม่รู้สึกลำบากใจที่ส่งเสียมันเรียนไม่ได้ ยิ่งรู้แบบนี้ผมก็ยิ่งรู้สึกผิดเข้าไปใหญ่ “เฮ้อ แล้วนี่กูจะไปหาเงินจากที่ไหนมาให้มันเรียนวะเนี่ย” คิดแล้วก็ได้แต่กลุ้มใจ 
ผมเองที่เรียนมหา’ลัยอยู่ตอนนี้ก็ต้องพับเก็บไว้ก่อนเหมือนกัน ถ้ามีเงินพอจะส่งเสียคนให้เรียนได้ ยังไงก็ต้องส่งน้องให้ได้เรียนก่อน ผมลองโทรติดต่อทุกคนที่รู้จักเผื่อว่าพวกเขาพอจะมีงานอะไรให้ผมทำได้บ้าง ผมรู้ดีว่าในสถานการณ์แบบนี้ไม่มีใครที่อยากจะคุยกับผมด้วยหรอก แต่ยังไงซะก็ยังดีกว่าไม่ได้ลอง หลังจากโทรไปสามสิบสี่สิบสายจนผมเกือบจะถอดใจอยู่แล้ว ก็มีอยู่สายหนึ่งที่ยอมคุยกับผม ไอ้สิงห์เพื่อนที่ออกจะเกกมะเหรกเกเรสักหน่อยที่ผมคบตอนอยู่ ม. ปลาย…
“เฮ้ย ไอ้ฮุยงานที่มึงว่าจะทำนี่คืองานอะไรก็ได้ มึงไม่เกี่ยงทั้งนั้นใช่ไหม?”
	“เออ ให้กูไปขายตูดยังได้เลยตอนนี้”
	“อะฮ้า  แน่นะมึง งั้นส่งรูปมึงตอนปัจจุบันมาในไลน์หน่อย ขอแบบหล่อ ๆ นะ” น้ำเสียงของมันเจือความเจ้าเล่ห์
	ผมเริ่มสังหรณ์ใจไม่ดีแล้วว่ามันจะให้ทำอะไรกันแน่แต่ก็ส่งไลน์ไปให้ตามที่มันบอก “เออ ใช้ได้ ๆ ยังล่ำบึ้กเหมือนเดิมเลยนี่หว่า แล้วเดี๋ยวกูจะติดต่อไป” 
	ผ่านไปวันนึงไอ้สิงห์ก็ติดต่อมา “ดีใจด้วยไอ้เพื่อนยาก เจ๊เขาบอกว่ามึงสอบผ่าน”
	ใจหนึ่งผมก็ดีใจที่กำลังจะได้งานแต่อีกใจก็อดสงสัยไม่ได้ว่ามันงานอะไรกันแน่ “เออ แล้วตกลงมันงานอะไรกันแน่วะ”
	“มึงมาดูก็รู้เองนั่นแหละ  เดี๋ยวกูแชร์โลเคชั่นไป เจอกันตอนห้าโมงเย็นนะ อย่าสายล่ะ เจ๊เค้าไม่ชอบรอใคร”
	หลังจากไปถึงและย่างเท้าเข้าไปในร้านผมก็รู้ได้ในทันทีว่างานที่มันว่าคืองานอะไร “เป็นไงมั่งครับเจ๊” ไอ้สิงห์จอมกะล่อนกระหยิ่มยิ้มย่องเข้าไปถามหยั่งเชิงคนที่ดูเหมือนจะเป็นมาม่าซังของร้าน มาม่าซังคนนั้นจ้องเขม็งมาที่ผม  จากนั้นเดินเข้ามาลูบคลำไปทุกส่วนสัดของร่างกาย ผมอดที่จะรู้สึกสะอิดสะเอียนไม่ได้จึงได้เบือนหน้าหนีไปทางอื่น สุดท้ายเธอมาหยุดมือที่บริเวณเป้ากางเกง ผมตกใจจึงรีบปัดมือของเธอออกไป 
“งานดี ฟิตปั๋ง แต่เหมือนน้องจะไม่เคยทำงานอย่างนี้มาก่อนจะไหวเหรอ”  
“แล้ว… ต้องทำอะไรบ้างหรือครับ?” ผมถามไปทั้ง ๆ รู้อยู่แก่ใจ
“โธ่น้อง ผู้ชายขายบริการต้องทำอะไรล่ะ หุ่นอย่างน้องรอบนึงน่าจะได้สักสามสี่พันเลย แต่ต้องแบ่งให้เจ๊ครึ่งนึงนะ”
“จริงหรือครับพี่!” ถ้าได้ขนาดนี้ทำวันละสามรอบก็หาเงินส่งไอ้เฮงเรียนสบาย
“ใช่ แล้วตกลงจะทำไหม?”
“ทำครับทำ ให้ทำอะไรผมก็ทำครับ”
ผมมาเริ่มงานวันแรกในวันต่อมา  ผมมาตั้งแต่ห้าโมงเย็นพอทุ่มหนึ่งค่อยมีลูกค้าสนใจเลือกผม “คนนี้น้องใหม่ซิง ๆ เลยน้า รับประกันคุณประกันคุณภาพ” มาม่าซังโฆษณาสรรพคุณของผมกับลูกค้าคนนั้น ผมพยายามปั้นยิ้มให้กับเขา ลูกค้ามองผมตั้งแต่หัวจรดถึงเท้า หลังจากเราเข้ามาในห้องที่ร้านจัดไว้ให้ ลูกค้าคนนั้นก็ถอดเสื้อผ้าจนร่างเปลือยเปล่า ผมพยายามที่จะไม่เบือนหน้าไปไหน หนีไปก็เท่านั้นอย่างไรก็ต้องทำ คราวนี้เป็นฝ่ายผมที่ถอดเสื้อผ้าออกจนหมด ลูกค้าคนนั้นเดินมาลูบคลำของลับของผม เหงื่อของผมผุดพรายเต็มใบหน้า ในใจพยายามคิดว่าเดี๋ยวเรื่องบ้านี่ก็จะผ่านพ้นไป เสร็จแล้วเดี๋ยวเราก็จะได้รับเงินก้อนโต 
“เริ่มจากให้ฉันเป็นฝ่ายรุกก็แล้วกัน”
“ฮะ อะไรนะครับ!” ผมไม่เข้าใจที่ลูกค้าคนนั้นพูด
ลูกค้าคนนั้นทำหน้างง ๆ “ที่นี่พนักงานต้องเป็นฝ่ายทั้งรุกและรับนี่” 
มิน่าล่ะถึงได้เงินดีนัก มาม่าซังนั่นไม่ได้บอกผมเรื่องนี้ซักคำ แต่เอาเถอะถึงตอนนี้แล้วให้ทำอะไรก็ยอมทั้งนั้น มาถึงขนาดนี้แล้วมันจะต่างอะไรกันสักเท่าไหร่เชียว วันนั้นผมรับลูกค้าไปแค่สองคนร่างกายก็รับได้ไม่ไหวอีกจึงขอมาม่าซังกลับบ้าน เจ๊แกไม่มีปัญหาอะไรเพราะผมเพิ่งมาทำเป็นครั้งแรก แกบอกให้ค่อย ๆ ปรับตัวไป น่าแปลกใจที่แม้ตอนอยู่ในห้องผมรู้สึกคลื่นเหียนสุดจะทนแต่ในที่สุดก็ผ่านมันมาได้ อาจจะเป็นเพราะแบงค์พันสี่ใบในมือที่ผมกำอยู่ในตอนนี้ก็ได้กระมัง
ตอนกลับบ้านมาผมอาบน้ำนานกว่าปกติเพราะรู้สึกเหมือนกับว่ากลิ่นสาบที่ไม่คุ้นเคยยังคงติดเต็มอยู่ทั่วร่าง รู้สึกเหมือนว่าพยายามล้างยังไงก็ล้างไม่ออก ขยะแขยงมันจริง ผมรู้สึกได้ว่าก่อนนอนจิตใจกระสับกระส่ายไม่ค่อยเป็นปกตินัก ถึงกระนั้นผมก็ยังคงนอนหลับได้ทั้งคืน แต่พอตื่นเช้าขึ้นมานี่สิถึงรู้ว่าทั้งร่างกายและจิตใจมันมีปัญหา บริเวณก้นรวมถึงกล้ามเนื้อรอบ ๆ เชิงกรานปวดจนขยับไม่ได้ บริเวณรูทวารมีเลือดไหลออกมา แต่นั่นยังไม่เท่ากับจิตใจที่ราวกับโดนใครสักคนเหยียบย่ำเอาซ้ำ ๆ ย้ำ ๆ อยู่ตลอดเวลา ในเวลาที่ผมทำกับลูกค้าในห้องผมพยายามเอาใจไปไว้ที่อื่นไม่คิดถึงเรื่องที่อยู่ตรงหน้า แต่สุดท้ายแล้วจิตใต้สำนึกของผมมันก็ยังคงจดจำเรื่องเหล่านั้นเอาไว้อยู่ดี ผมแน่ใจว่าผมไม่ใช่คนที่จิตใจอ่อนแอและอ่อนไหวแน่ ๆ แต่ไม่คิดเลยว่าการฝืนร่วมรักกับคนเพศเดียวกันที่เราไม่ประสงค์จะมีเพศสัมพันธ์ด้วยนั้นจะสร้างรอยร้าวในจิตใจได้ขนาดนี้
ผมพยายามฝืนยันกายขึ้นมาพยายามลุกไปห้องน้ำเพื่อทำความสะอาดเลือดที่ไหล  ดูจากสภาพร่างกายแล้วยังไงวันนี้ก็คงจะไปทำงานไม่ไหวผมเลยโทรบอกมาม่าซัง “ฮ่า ๆ ๆ เจ๊รู้อยู่แล้วล่ะจ้ะ วันแรกก็เป็นแบบนี้กันทุกคนนั่นแหละ แต่ถ้าหล่อนมาไหวจะเมื่อไหร่ก็มาทำได้ตลอดนะ ของดีเจ๊อยากเก็บไว้” 
ผมชักไม่แน่ใจแล้วว่าจะทำงานนี้ไหวรึเปล่า ไม่รู้ว่าร่างกายกับจิตใจมันจะรับได้ไหม ผมเดินลงมาชั้นล่างว่าจะสูบบุหรี่ให้มันหายเครียดเสียหน่อยก็เหลือบไปเห็นไอ้เฮงกำลังจะออกจากบ้านไปโรงเรียน มันหันมาหาผมยิ้มร่า “เมื่อคืนกลับซะดึกเลยเฮีย ไปหาหญิงมาอะดิ” ผมยิ้มแห้ง ๆ กลับไป “หุบไปไปเลยมึง รีบไปเรียนไป” พอผมพูดจบมันก็หัวเราะคิกคักวิ่งออกจากบ้าน เฮ้อ เพื่อให้น้องได้เรียนต่อให้เจ็บปวดยังไงก็ต้องทนให้ไหว คนที่ทำอาชีพนี้แรก ๆ ก็คงเป็นแบบผมแล้วเดี๋ยวก็คงชินไปเอง 
	แล้วก็เป็นจริงอย่างที่ผมคิด หลังจากหยุดงานไปได้ห้าวันผมก็กลับไปทำงานใหม่ ปรากฎว่าคราวนี้ทำได้ถึงสามรอบ กลับบ้านมาร่างกายจิตใจก็ไม่ได้บอบช้ำเท่าเก่า หลังจากนั้นก็ทำต่อได้เรื่อย ๆ อาจจะเป็นเพราะพอผมคิดว่ามันเป็นงานเป็นอาชีพต้องทำเพื่อเงินเพื่อน้องร่างกายกับจิตใจมันก็เลยชินชาไม่ต่อต้านแล้วกระมัง ผมทำงานมาได้เรื่อยถึงหกเดือนโดยไม่ติดขัดอะไร
วันนี้เป็นวันอาทิตย์เป็นวันหยุดงานประจำสัปดาห์ มีโทรศัพท์สายหนึ่งเข้ามา สายที่คุ้นเคยแต่ไม่ได้ติดต่อกันมานาน“ว่าไงฮุย หลิงเอง หายหน้าไปเลยนะ” ผมมัวแต่ห่วงเรื่องหาเงินกับเรื่องน้องจนเกือบลืมไปเลยว่าตัวเองกำลังจีบสาวคนหนึ่งไว้อยู่ ถึงจะยังไม่ได้คบกันเป็นแฟนแต่ก่อนหน้านี้ก็คุย ๆ กัน “อื้ม ช่วงนี้ยุ่ง ๆ น่ะ” ผมไม่กล้าบอกเธอเรื่องที่ตอนนี้ไม่ได้เรียนมหา’ลัยแล้ว “หลิง วันนี้เราว่าง ไปดูหนังกันไหม?” ได้เที่ยวกับสาวบางทีจิตใจผมน่าจะดีขึ้นได้บ้าง “ก็นั่นแหละ ว่าจะโทรมาชวนอยู่พอดี”  ผมกับหลิงไปดูหนังรอบดึกกัน ผมกุมมือเธอในโรงหนังแต่เธอก็ไม่ได้ขัดขืนแต่อย่างใด หลังจากเดินจูงมือกันออกมาจากโรงหนัง ในที่ลับตาคน หลิงเอามือลูบเป้ากางเกงของผม ไม่ต้องบอกก็รู้ว่ามันสื่อถึงอะไร ผมหอมแก้มเธอกลับไปเบา ๆ เธอออกอาการเขินอายให้เห็นเล็กน้อย ผมพาเธอเข้าโฮสเทลราคาประหยัดที่อยู่ไม่ไกลจากโรงหนังนัก หลังจากเข้าห้อง ผมประกบปากจูบแลกลิ้นกับเธอ เป็นเพราะไม่ได้มีอะไรกับผู้หญิงมานานหรือเปล่านะ ท่อนลำของผมจึงยังคงไม่มีความรู้สึกอะไรเลย เราทั้งสองคนปลดเปลื้องเสื้อผ้ากันหมดทุกชิ้น ผมเห็นเรือนร่างทั้งตัวของหลิง ผิวของเธอขาวเนียน หน้าอกธรรมชาติไม่ผ่านการศัลยกรรมขนาดพอดีมือไม่ใหญ่หรือเล็กจนเกินไป ยอดปทุมถันสีชมพูเรื่อ เอวคอดกิ่ว หน้าท้องแบนราบ สะโพกผาย รูปร่างเธอแทบจะไม่มีไขมันส่วนเกิน นอกจากจะเป็นผู้หญิงที่หน้าตาสะสวยแล้ว หลิงยังมีเรือนร่างที่ผู้ชายทุกคนใฝ่ฝันหา แต่ทั้ง ๆ ที่มีเรือนร่างที่กระตุ้นเร้ากามรมณ์ขนาดนี้ทอดกายอยู่เบื้องหน้าผมกลับไม่มีอารมณ์ทางเพศเลยสักนิดเดียว มันเพราะอะไรกัน…
“เป็นอะไรไปน่ะ ฮุย” 
“มันไม่แข็งน่ะ… ใช้มือช่วยให้หน่อยได้ไหม…” หลิงมีสีหน้าไม่พอใจเล็กน้อย แต่เธอก็ใช้นิ้วเรียวงามลูบไล้ท่อนเอ็นให้ผม ทว่าไม่สำเร็จ… ไม่มีทีท่าว่าไอ้นั่นของผมจะชูชันขึ้นมา
“ปาก”
“ฮะ! อะไรนะ!”
“ปาก… ช่วยใช้ปากให้ที คราวนี้แข็งเป็นลำแน่…” หลิงขมวดคิ้วจ้องหน้าผม แต่ถึงอย่างนั้นเธอก็ยังยอมให้ลำลึงค์ของผมล่วงล้ำเข้าไปในปากของเธอ แต่ทว่าไม่ว่าจะนานเท่าไหร่ท่อนลำของผมก็ไม่มีทีท่าว่าจะมีปฏิกิริยาตอบสนองกับช่องปากและลิ้นของเธอเลยแม้แต่นิดเดียว หลังจากพยายามอยู่ได้สักพักหลิงก็ถอนปากออกจากท่อนเอ็นของผมแล้วเข้าไปทำความสะอาดร่างกายในห้องน้ำ “พอกันที เลิก ทำไม่เป็นก็น่าจะบอกแต่แรก” เธอมองผมด้วยสายตาเหยียดหยามก่อนที่จะใส่เสื้อผ้าแล้วเดินออกไปจากห้อง
หลังจากเธอจากไปผมพยายามลองสำเร็จความใคร่ด้วยตัวเอง จินตนาการถึงดาราสุดเซ็กซี่ที่ตัวเองชอบ จินตนาการถึงหนังโป๊ที่เคยดูมา จินตนาการถึงเรื่องลามกจกเปรตทั้งหมดเท่าที่สมองจะเค้นหาออกมาได้ พยายามทั้งลูบไล้ เค้น คลึง ลำลึงค์ของตัวเอง แต่มันไม่มีปฏิกิริยาตอบสนองอะไรเลยแม้แต่น้อย ผมมั่นใจว่าผมไม่ได้ชอบผู้ชายแน่ ๆ ถึงจะทำงานแบบนั้นแต่ยังไงก็ไม่ได้เปลี่ยนรสนิยมทางเพศ หลักฐานก็คือวันนี้ผมยังพยายามจะทำเรื่องอย่างว่ากับผู้หญิงอยู่เลย แต่ทำไมไอ้นั่นของผมมันถึงไม่ตอบสนองอะไรกับผู้หญิงแล้วล่ะ ทำไม ทำไม   ทำไม…    ช่างเถอะ… ถ้ามันยังทำหน้าที่เป็นเครื่องมือหากินชั้นเลิศให้ผมได้ ก็ไม่มีอะไรให้ผมต้องใส่ใจอะไรกับมันอีก ตอนนี้เรื่องปากท้องกับน้องสำคัญกว่าอะไรทั้งหมด แต่ถึงอย่างนั้นไม่รู้ทำไมน้ำตามันถึงได้รินไหลออกมาไม่หยุด ผมรู้ตัวดีว่าตอนนี้หมดสิ้นความเป็นชายไปแล้ว ผมไม่อาจหักห้ามตัวเองไม่ให้เสียใจได้ แท้จริงแล้วผมมันก็แค่คนอ่อนแอเปราะบางคนหนึ่งจริง ๆ 
วันต่อมาผมไปทำงานไอ้จ้อนของผมยังคงทำงานได้ตามปกติไม่มีปัญหา ตอนนี้มันคงมีไว้แค่ใช้ทำงานหาเงินจริง ๆ คิดในแง่ดีแค่มีเงินก็หาความสุขใส่ตัวได้ไม่รู้เท่าไหร่ แต่ถ้าไม่มีเงินแค่จะรอดให้ได้ไปวัน ๆ ยังทำไม่ได้เลย เรื่องมันก็ง่าย ๆ แค่นี้ไม่เห็นมีอะไรให้ต้องคิดซับซ้อนมากมาย แค่มีข้าวกิน แค่ได้เห็นไอ้เฮงยิ้ม แค่นี้ก็พอแล้ว วันนั้นลูกค้าน้อยผมเลยขอมาม่าซังกลับบ้านเร็วหน่อย เจ๊แกก็ไม่ได้ติดขัดอะไร คิดว่าวันนี้จะพาไอ้เฮงไปกินมื้อพิเศษนอกบ้านสักหน่อย พามันไปกินอาหารญี่ปุ่นที่มันชอบ เราไม่ได้กินหรูแบบนี้กันไม่รู้นานเท่าไหร่แล้ว 
พอผมกลับไปถึงบ้านก็เรียกน้องเพื่อที่จะไปกินข้าวด้วยกัน พอกลับถึงบ้านผมก็เรียกน้อง “เฮง” มันไม่ตอบ ผมเลยตะโกนดังขึ้น “เฮง เฮงโว้ย” มันก็ยังไม่ตอบอีก ผมเลยวิ่งไปดูที่ห้อง พอเปิดประตูกลิ่นเหม็นออกเขียวที่ยังคงติดห้องอยู่ก็ฟุ้งออกมา ผมรู้ดีว่ามันคือกลิ่นของอะไรเพราะผมเคยลองมันมาแล้ว ภาพที่ปรากฎตรงหน้าทำให้กล้ามเนื้อผมตึงไปทั่วร่าง ความรู้สึกเดือดดาลค่อย ๆ พุ่งขึ้นมาจากกระเพาะจนมาจุกแน่นที่ลิ้นปี่ ส่วนไอ้เฮงหน้าตาตื่นไม่กล้าสบตาผม ข้าง ๆ ตัวมันมีบ้องแก้วกัญชาวางอยู่ ผมกระชากคอมันขึ้นมาแล้วเค้นถาม
“นี่มันคืออะไร ฮะ มึงตอบกูมาซิ นี่คืออะไร?” ไอ้เฮงเบือนหน้าหนีไม่ตอบ ผมถึงกับตบหน้ามันไปเต็มแรงเข้าฉาดหนึ่ง
“ผมแค่ลองมันครั้งแรกเองเฮีย” ไอ้เฮงเถียงกลับมา
ผมเลือดขึ้นหน้า “กูไม่ได้ขายตูด มาให้มึงทำเรื่องเหี้ย ๆ แบบนี้นะโว้ย” ผมตบมันซ้ำเข้าอีกฉาด
“ฮะ… เมื่อกี้เฮียว่าไงนะ?” แย่แล้ว ผมลืมไปว่าน้องยังไม่รู้ว่าผมทำงานอะไรหาเลี้ยงมันอยู่
“เมื่อกี้เฮียว่าอะไรนะ เฮีย! ตอบผมมา เฮีย!” เฮงเขย่าตัวผมพร้อมกับถามย้ำอีกหลายครั้ง ผมเบือนหน้าไม่รู้จะตอบน้องว่ายังไง
“นี่มันการค้ามนุษย์นะเฮีย  ขายร่างกายแลกกับเงินนี่มันไม่ต่างอะไรกับ ‘ขายความเป็นคน’ หรอก กูไม่คิดว่าจะมีพี่อย่างนี้เลย ห่าเอ๊ย!”
“ขายความเป็นคน?” ไม่รู้ทำไมประโยคนี้มันจุกค้างอยู่ที่อก ผมย้อนไปถึงวันแรกที่ทำงานวันนั้น วันที่ผมบอบช้ำสะเทือนไปทั้งร่างกายและจิตใจ คิดถึงเมื่อวานที่โดนผู้หญิงเหยียดหยามและรู้ตัวว่าไม่เหลือความเป็นชายอีกต่อไปแล้ว และผมก็เพิ่งมาสำนึกได้เอาเมื่อกี้นี้เองว่าตลอดมาที่ทนทำงานนี้มาได้มันไม่ใช่เพราะมันชินชากับมันแล้ว หรือเพราะผมรู้สึกว่ามันคืออาชีพเลยทำได้โดยไม่รู้สึกรู้สาอะไรหรอก  มันทรมานหนักหนาเจ็บปวดแสนสาหัสทั้งร่างกายและจิตใจมาโดยตลอด แต่ที่ผมผ่านมันมาได้ก็เพราะผมทำมันเพื่อคนที่อยู่ตรงหน้า ตั้งแต่พ่อแม่เสียไปผมแทบจะไม่ได้คิดถึงเรื่องของตัวเองเลยด้วยซ้ำ ผมคิดว่าเมื่อไม่มีพ่อกับแม่แล้ว มันก็เป็นความรับผิดชอบของพี่ที่ต้องเลี้ยงดูน้องให้ดี ให้มันมีกินไม่อดอยากปากแห้ง ได้เรียนอย่างน้อยก็ปริญญาตรี 
แต่มันกำลังบอกว่าการแลกมาด้วยทุกสิ่งทุกอย่างของผมเพื่อหาเงินมาใช้เลี้ยงมันคือ “การขายความเป็นคน” …งั้นเหรอ???
สติผมหายไปวูบหนึ่ง ผมจำไม่ได้ว่าวินาทีนั้นเกิดอะไรขึ้น รู้ตัวอีกทีก็เห็นเลือดอาบนองเต็มพื้น เห็นแจกันใบโปรดของแม่แตกกระจายอยู่เบื้องหน้า และอยู่ข้าง ๆ ร่างที่ไร้ลมหายใจของเฮง… หากการตายของพ่อกับแม่ของผมที่เกิดจากอุบัติเหตุเป็นชะตากรรมที่ถูกกำหนดไว้แล้ว แล้วการตายของไอ้เฮงที่เกิดด้วยน้ำมือของผมล่ะ นี่ก็เป็นเรื่องของโชคชะตาที่ไม่อาจหลีกเลี่ยงได้ด้วยเหมือนกันหรือเปล่า?  หรือมันจะเป็นอย่างที่เขาพูด ๆ กันว่าโชคชะตามักเล่นตลกกับคนเรา ถ้าเป็นเช่นนั้นจริงเรื่องตลกนี้ก็น่าจะเรียกหยาดน้ำตาได้มากกว่าเสียงหัวเราะ
ผมมอบตัวในวันต่อมา ผมไม่ได้ใช้ทนายแต่เนื่องจากมามอบตัวด้วยตัวเองศาลเลยลดโทษให้ ผมคิดว่าอยู่ในคุกก็ดีไม่ได้มีอะไรเสียหาย ถ้าไม่ไปหาเรื่องใครเค้าก่อน ก็ไม่มีใครมายุ่งอะไรกับเรา มีข้าวกิน มีที่อยู่ แถมถ้าเกิดอยากบุหรี่ขึ้นมาก็ยังอาศัยชีพเก่าที่เคยทำไปแลกมาได้อีก ครั้งนึงได้ตั้งหลายซอง 
